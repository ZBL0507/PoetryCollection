## 饮酒（其五）
##### 【作者】陶渊明 【朝代】东晋
#### 结庐在人境，而无车马喧。  
#### 问君何能尔？心远地自偏。  
#### 采菊东篱下，悠然见南山。  
#### 山气日夕佳，飞鸟相与还。  
#### 此中有真意，欲辨已忘言。  
<br/><br/><br/>

## 归园田居(其一)
##### 【作者】陶渊明 【朝代】魏晋
#### 少无适俗韵，性本爱丘山。
#### 误落尘网中，一去三十年。
#### 羁鸟恋旧林，池鱼思故渊。
#### 开荒南野际，守拙归园田。
#### 方宅十余亩，草屋八九间。
#### 榆柳荫后檐，桃李罗堂前。
#### 暧暧远人村，依依墟里烟。
#### 狗吠深巷中，鸡鸣桑树颠。
#### 户庭无尘杂，虚室有余闲。
#### 久在樊笼里，复得返自然。
