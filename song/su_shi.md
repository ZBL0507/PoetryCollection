## 定风波·莫听穿林打叶声 
##### 【作者】**苏轼**    
##### 【朝代】**宋**  

#### 三月七日，沙湖道中遇雨。  
#### 雨具先去，同行皆狼狈，余独不觉。  
#### 已而遂晴，故作此词。  
#### 莫听穿林打叶声，何妨吟啸且徐行。  
#### 竹杖芒鞋轻胜马，谁怕？一蓑烟雨任平生。  
#### 料峭春风吹酒醒，微冷，山头斜照却相迎。  
#### 回首向来萧瑟处，归去，也无风雨也无晴。  
<br/><br/><br/>

## 卜算子·黄州定慧院寓居作
##### 【作者】苏轼 【朝代】宋
#### 缺月挂疏桐，漏断人初静。  
#### 谁见幽人独往来，缥缈孤鸿影。         
#### 惊起却回头，有恨无人省。     
#### 拣尽寒枝不肯栖，寂寞沙洲冷。 
<br/><br/><br/>


## 予以事系御史台狱，狱吏稍见侵，自度不能堪
##### 【作者】苏轼 【朝代】宋
#### 圣主如天万物春，小臣愚暗自亡身。
#### 百年未满先偿债，十口无归更累人。
#### 是处青山可埋骨，他时夜雨独伤神。
#### 与君今世为兄弟，又结来生未了因。   
<br/><br/><br/>

## 临江仙·送钱穆父
##### 【作者】苏轼 【朝代】宋
#### 一别都门三改火，天涯踏尽红尘。
#### 依然一笑作春温。
#### 无波真古井，有节是秋筠。
#### 惆怅孤帆连夜发，送行淡月微云。
#### 尊前不用翠眉颦。
#### 人生如逆旅，我亦是行人。
<br/><br/><br/>


## 定风波·南海归赠王定国侍人寓娘
#####【作者】苏轼 【朝代】宋
#### 常羡人间琢玉郎。
#### 天应乞与点酥娘。
#### 尽道清歌传皓齿。
#### 风起。雪飞炎海变清凉。
#### 万里归来颜愈少。
#### 微笑。笑时犹带岭梅香。
#### 试问岭南应不好。
#### 却道。此心安处是吾乡。
<br/><br/><br/>



