## 将进酒  
##### 李白  
#### 君不见黄河之水天上来，奔流到海不复回。  
#### 君不见高堂明镜悲白发，朝如青丝暮成雪。  
#### 人生得意须尽欢，莫使金樽空对月。  
#### 天生我材必有用，千金散尽还复来。  
#### 烹羊宰牛且为乐，会须一饮三百杯。  
#### 岑夫子，丹丘生，将进酒，杯莫停。  
#### 与君歌一曲，请君为我倾耳听。  
#### 钟鼓馔玉不足贵，但愿长醉不愿醒。  
#### 古来圣贤皆寂寞，惟有饮者留其名。  
#### 陈王昔时宴平乐，斗酒十千恣欢谑。  
#### 主人何为言少钱，径须沽取对君酌。  
#### 五花马、千金裘，呼儿将出换美酒，与尔同销万古愁。  
<br/><br/><br/> 


## 南轩松
##### 李白
#### 南轩有孤松，柯叶自绵幂。   
#### 清风无闲时，潇洒终日夕。   
#### 阴生古苔绿，色染秋烟碧。   
#### 何当凌云霄，直上数千尺。
<br/><br/><br/>   


## 渡荆门送别
##### 【作者】李白 【朝代】唐
#### 渡远荆门外，来从楚国游。
#### 山随平野尽，江入大荒流。
#### 月下飞天镜，云生结海楼。
#### 仍怜故乡水，万里送行舟。
 <br/><br/><br/>
 
 
 ## 清平调·其一
 ##### 【作者】李白 
 ##### 【朝代】唐
 #### 云想衣裳花想容，春风拂槛露华浓。
 #### 若非群玉山头见，会向瑶台月下逢。
 <br/><br/><br/>
 
 
  ## 蜀道难
  ##### 【作者】李白 【朝代】唐
#### 噫吁嚱，危乎高哉！
#### 蜀道之难，难于上青天！
#### 蚕丛及鱼凫，开国何茫然！
#### 尔来四万八千岁，不与秦塞通人烟。
#### 西当太白有鸟道，可以横绝峨眉巅。
#### 地崩山摧壮士死，然后天梯石栈相钩连。
#### 上有六龙回日之高标，下有冲波逆折之回川。
#### 黄鹤之飞尚不得过，猿猱欲度愁攀援。
#### 青泥何盘盘，百步九折萦岩峦。
#### 扪参历井仰胁息，以手抚膺坐长叹。
#### 问君西游何时还？畏途巉岩不可攀。
#### 但见悲鸟号古木，雄飞雌从绕林间。
#### 又闻子规啼夜月，愁空山。
#### 蜀道之难，难于上青天，使人听此凋朱颜！
#### 连峰去天不盈尺，枯松倒挂倚绝壁。
#### 飞湍瀑流争喧豗，砯崖转石万壑雷。
#### 其险也如此，嗟尔远道之人胡为乎来哉！
#### 剑阁峥嵘而崔嵬，一夫当关，万夫莫开。
#### 所守或匪亲，化为狼与豺。
#### 朝避猛虎，夕避长蛇；磨牙吮血，杀人如麻。
#### 锦城虽云乐，不如早还家。
#### 蜀道之难，难于上青天，侧身西望长咨嗟！
 
 
 
 
 
 
 
 
 
 








