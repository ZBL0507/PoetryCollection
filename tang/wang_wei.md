## 鹿柴
##### 【作者】王维 【朝代】唐
#### 空山不见人，但闻人语响。
#### 返景入深林，复照青苔上。
<br/><br/><br/>



## 竹里馆
##### 【作者】王维 【朝代】唐
#### 独坐幽篁里，弹琴复长啸。
#### 深林人不知，明月来相照。
<br/><br/><br/>


## 送别
##### 王维
#### 下马饮君酒，问君何所之？
#### 君言不得意，归卧南山陲。
#### 但去莫复问，白云无尽时。
<br/><br/><br/>


## 山居秋暝
##### 【作者】王维 【朝代】唐
#### 空山新雨后，天气晚来秋。
#### 明月松间照，清泉石上流。
#### 竹喧归浣女，莲动下渔舟。
#### 随意春芳歇，王孙自可留。
<br/><br/><br/>


## 终南别业
#####【作者】王维 【朝代】唐
#### 中岁颇好道，晚家南山陲。
#### 兴来每独往，胜事空自知。
#### 行到水穷处，坐看云起时。
#### 偶然值林叟，谈笑无还期。
<br/><br/><br/>









